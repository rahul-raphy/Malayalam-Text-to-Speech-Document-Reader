അവൻ കട്ടിലിൽ മലർന്നുകിടന്നു.
ഉറങ്ങുകയായിരുന്നില്ല, പലതും ഓർക്കുകയായിരുന്നു. 

അന്വേഷിക്കുകയായിരുന്നു.സ്വന്തം കുട്ടിക്കാലത്തേക്ക് നീളുന്ന അന്വേഷണം.

എനിക്കിന്ന് ജോലിയുണ്ട്, ഭാര്യയുണ്ട്, കുട്ടിയുണ്ട്. സ്വന്തമായി വീടുണ്ട്.

തന്നെ ഇത്രയും വളർത്തിയ അച്ഛനുമമ്മയും കൂടെയുണ്ട്. 

മുമ്പ് അച്ഛനമ്മമാരുടെ സംരക്ഷണയിലാണ് ഞാൻ വളർന്നതെങ്കിൽ ഇന്ന് അവർ ജീവിക്കുന്നത് എന്റെ സംരക്ഷണത്തിലാണ്.

അവരന്നും ഞാനിന്നും കുടുംബത്തിന്റെ ഉത്തരവാദിത്ത്വങ്ങളെല്ലാം ഭംഗിയായി നിറവേറ്റുന്നുമുണ്ട്. 

എങ്കിലും എന്റെ കുടുംബാന്തരീക്ഷം എന്നും സ്വസ്ഥതയില്ലാത്തതായിരുന്നു. 

അതെന്തുകൊണ്ട് അങ്ങനെയായി ?

അവൻ ആ കിടന്ന കിടപ്പിൽ പലതിനും ഉത്തരം തേടുകയായിരുന്നു, പലതും തിരിച്ചറിയുകയായിരുന്നു.

എനിക്ക് ഭാര്യയെയും മക്കളെയും സ്നേഹിക്കുന്നതുപോലെ  അച്ഛനെയും അമ്മയെയും സ്നേഹിക്കാൻ കഴിയാത്തതിന് എന്താണ് കാരണം ?

എനിക്ക് വേണ്ട കാര്യങ്ങളെല്ലാം ചെയ്തുതന്നെങ്കിലും അച്ഛനുമമ്മയും എപ്പോഴെങ്കിലും എന്നെ സ്നേഹിച്ചിട്ടുണ്ടോ ?

എപ്പോഴെങ്കിലും എന്റെ കൂടെ സ്നേഹത്തോടെ കുറച്ചുനേരം ചെലവഴിക്കുകയോ എന്നോടുമാത്രമായി സംസാരിക്കുകയോ ചെയ്തിട്ടുണ്ടോ ?

എനിക്കെന്തെങ്കിലും വിഷമമുണ്ടോ എന്ന് സ്നേഹപൂർവ്വം അന്വേഷിച്ചിട്ടുണ്ടോ ?

എന്നെങ്കിലും വാത്സല്യപൂർവ്വം ഒന്ന് ആശ്ലേഷിക്കുകയോ സാന്ത്വനപ്പെടുത്തുകയോ മൂർദ്ധാവിൽ മുത്തം നൽകുകയോ ചെയ്തിട്ടുണ്ടോ ?

ഇല്ല, കുട്ടിക്കാലത്തെ ഓർമ്മകളിൽപ്പോലും ആ രംഗങ്ങളൊന്നും തെളിഞ്ഞുവരുന്നില്ല. പകരം വരുന്നതോ തൊട്ടതിനും പിടിച്ചതിനും ശാസിക്കുകയും കുറ്റപ്പെടുത്തുകയും ഉപദേശിക്കുകയും ചെയ്തതും തരുന്നതിന് കണക്ക് പറയുകയും ചെയ്യുന്ന രംഗങ്ങൾ മാത്രം.

ശരിക്കും അച്ചനുമമ്മയും എന്നെ സ്നേഹിച്ചിട്ടില്ലേ?

തീർച്ചയായും ഉണ്ടാകും. അവർ ദിനംപ്രതി ജീവിതം രണ്ടറ്റം കൂട്ടിമുട്ടിക്കാൻ കഷ്ടപ്പെടുന്നത്, അസുഖം വരുമ്പോൾ ശ്രുശ്രൂഷിക്കുന്നത് അങ്ങനെ പല രംഗങ്ങളും ഓർമ്മയിലേക്ക് ഓടിവന്നു.

പിന്നെയെന്താണ് ഇപ്പോഴും അവർക്കും എനിക്കുമിടയിൽ ഇത്ര ദൂരം ?

സ്നേഹമില്ലാഞ്ഞിട്ടായിരുന്നില്ല അവർക്ക്. സ്നേഹം പ്രകടിപ്പിക്കേണ്ടതെങ്ങനെയെന്ന് അറിയില്ലായിരുന്നു. അവർ നല്ല അച്ഛനമ്മമാരായിരുന്നു.പക്ഷെ ഒരിക്കലും നല്ല സുഹൃത്തുക്കളായിരുന്നില്ല. 

ജീവിതത്തിലെ ചില ഘട്ടങ്ങളിലെങ്കിലും മാതാപിതാക്കൾ മക്കളുടെ സുഹൃത്തുക്കളായിരിക്കേണ്ടതുണ്ട്. അല്ലെങ്കിൽ മക്കൾ അവരുടെ ഏറ്റവും വലിയ ശത്രുക്കളാകും.

എന്തോ ഒരു തിരിച്ചറിവ് കിട്ടിയതുപോലെ അവൻ തന്റെ മക്കളുടെ അടുത്തേക്ക് നടന്നു. അവരുടെ കൂടെ സമയം ചെലവഴിക്കാൻ തുടങ്ങി. 

തന്റെ ജീവിതത്തിൽ സംഭവിച്ചതുപോലെ മക്കളുടെ ജീവിതത്തിൽ സംഭവിക്കരുത് എന്ന ചിന്തയായിരിക്കാം അവന് കിട്ടിയ തിരിച്ചറിവ്.